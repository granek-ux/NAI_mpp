Crisi di stato ha ricevuto recensioni generalmente negative dalla critica musicale, che, sebbene abbia in parte apprezzato la volontà di entrare in contatto con nuovi generi musicali, non ha apprezzato la produzione in unione con le capacità vocali del cantante.

Recensendo il brano per All Music Italia, Fabio Fiume ha assegnato un punteggio di 5,5 su 10, scrivendo che la voce di Fedez risulti «dissonante» rispetto alla base musicale, con il risultato che «sembra che la musica segua un tempo e Federico un altro», associando la musicalità agli Scooter, apprezzando tuttavia la volontà del rapper di non «adagiarsi su se stesso».[9] Poco entusiasta anche la recensione di Rolling Stone Italia, che rispetto alle aspettative di un brano hyperpop, ha definito la componente musicale «a metà tra il disordine sonoro de Lo Stato Sociale e l'euforia esasperata di Dargen D'Amico; [...] musica da calcinculo alle giostre più che da rave».[10]

Gabriele Fazio di Agenzia Giornalistica Italia ha spiegato che il brano «arranca a fasi alterne tra il funzionante, il bruttarello e l'inspiegabilmente pubblicato», sottolineando che «qualcuno deve aver detto a Fedez che questo romanticismo spinto su cassa dritta cafoncella risulti in qualche modo digeribile, ma quel qualcuno stava scherzando».[11] Similmente Alessandro Alicandri di TV Sorrisi e Canzoni afferma che musicalmente si tratta di una scelta in linea con «i più recenti trend musicali social», che lascia tuttavia spazio all'ascoltatore di immergersi «nella cruda e bellissima realtà» del testo. Il giornalista definisce il brano «politico», che sebbene non sia riferito ai partiti politici e al governo italiano, risulta essere «l'espressione pubblica del suo amore e delle idee che in genere ne tengono in vita».[12]