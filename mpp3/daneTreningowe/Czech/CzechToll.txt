zechToll s.r.o. je česká firma. Byla vyhlášena společně se slovenskou společností SkyToll a.s. vítězem soutěže na vybudování a provoz systému pro výběr elektronického mýta v České republice v letech 2020 až 2030. Společnost patří do skupiny PPF, jejím stoprocentním akcionářem je PPF a.s.[2][3]

V tendru Ministerstva dopravy ČR zvítězilo konsorcium s nabídkou nákladů na vybudování a desetiletý provoz systému od roku 2020 ve výši 10,75 miliardy korun, což bylo o 2,7 miliardy méně, než druhá nejvýhodnější nabídka od společnosti Kapsch, která provozuje mýtný systém v ČR od roku 2006.[4]

Smlouva na výstavbu systému elektronického mýtného a jeho desetiletý provoz od roku 2020 byla podepsána Ministerstvem dopravy 20. 9. 2018.[5] Garantem výstavby a provozu systému je v rámci konsorcia společnost SkyToll. CzechToll má mít roli strategického partnera, včetně financování projektu.[6][7]

Soutěž na nový mýtný systém byla několikrát napadnuta provozovatelem původního mýtného systému, společností Kapsch.[8] Definitivní rozhodnutí a potvrzení platnosti uzavřené smlouvy přinesl rozsudek Nejvyššího správního soudu 5. listopadu 2019.[9]

Nový satelitní mýtný systém byl společností CzechToll spuštěn v neděli 1. prosince 2019. První poplatek v systému zaplatil kamion na dálnici D52 u Rajhradu sekundu po půlnoci. Do 13:00, od kdy mají v neděli kamiony zákaz jízdy, se vybraly na mýtném čtyři miliony korun.[10]

Satelitní mýtný systém vybudovaný společností CzechToll je kompletně ve vlastnictví České republiky. Ředitelství silnic a dálnic jej od CzechToll převzalo 21. listopadu 2019. Satelitní systém nahradil od 1. prosince 2019 mikrovlnnou technologii společnosti Kapsch.[11]

Od 1. ledna 2020 se mýto rozšíří na dalších 860 kilometrů silnic první třídy. Ministerstvo dopravy odhaduje, že se vybere o 2,5 miliardy korun více. Podle ŘSD ČR jsou provozní náklady na tento systém třikrát nižší, než za systém provozovaný firmou Kapsch.[11][12]