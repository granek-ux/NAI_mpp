Kristiansand (tidligere blant annet Christianssand[a]) er en by og en kommune i Agder fylke (tidligere Vest-Agder). Kommunen er Norges sjette største etter folketall og hadde 117 237 innbyggere per 3. kvartal 2024.[6] Tettstedet Kristiansand hadde 66 576[7] innbyggere per 1. januar 2023. Byen er oppkalt etter Christian IV av Danmark-Norge.

Kristiansand grenser i vest til Lindesnes, i nord til Vennesla og Birkenes, og i øst til Lillesand. De interkommunale aktivitetene i Region Kristiansand inkluderer alle disse kommunene, samt Iveland[8].

Navn
Byen er oppkalt etter den daværende dansk-norske kongen som grunnla byen, Christian IV. I hans kunngjøring om grunnleggelsen fra 5. juli 1641, skrev han at byen på «Sanden» skulle kalles Christians Sand.[9] Fram til slutten av 1800-tallet, var det flere skrivemåter brukt for byen, inkludert Christianssand, Christiansand, Kristiansand og Kristianssand. I 1877 ble skrivemåten Kristianssand innført i Norges statskalender,[10] etterfulgt av Kristiansand fra 1890.[11] I 1929 bekreftet Justisdepartementet at byens navn skrives med «K og én s.»[12][13] Skrivemåten Christianssand har sett bruk i navn på en del bedrifter og foreninger også etter 1800-tallet, blant annet Christianssands Bryggeri, Christianssands Kunstforening, Christianssands Seilforening og Christianssands Tidende.

På grunn av postmessig forveksling med den nordliggende byen Kristiansund, er det vanlig å skrive «Kristiansand S» – s for sør – i motsetning til «Kristiansund N», for nord.[14][15]

Det har vært flere forslag til å endre navnet fra Kristiansand. I 1920-årene ble det diskutert om byen skulle følge sporene til andre norske byer som Oslo, Halden og Stavern, som gikk til eldre navneformer og bort fra de danske kongenavnene.[16][17] I motsetning til disse byene, har ikke Kristiansand noe konkret å «falle tilbake på».[16][17] Forveksling med bynavnet Kristiansund ble også tatt opp.[16][18] Flere navn ble foreslått, inkludert Storesand, Otraby, Otraos, Sanden og Agderhavn.[16][17][18] Tidlig i 2012 uttrykte daværende ordfører Arvid Grundekjøn at han ønsket at byen skulle gå tilbake til stavemåten Christianssand, i tillegg til å gå fra ordfører til borgermester.[19]

Natur, geografi og klima

«Gravane» med den gamle losstasjonen, som vitner om byens beliggenhet ved Skagerrak og strategiske betydning for skipsfarten gjennom flere hundre år.
Kristiansand ligger strategisk plassert ved Skagerrak, og før åpningen av Kiel-kanalen var området viktig militært og geopolitisk. Dette førte til at stedet i århundrer fungerte som militært støttepunkt, først Danmark-Norges festningsanlegg og senere som garnisonsby. Kristiansand er en innfallsport til og fra Kontinentet, med ferjesamband til Danmark og innenlands utgangspunkt for jernbanetraséen langs bunnen av Sørlandsgrabenen Kristiansand–Porsgrunn.