Il latino è una lingua indoeuropea appartenente al gruppo delle lingue latino-falische.[1] Veniva parlata nel Lazio (Lătĭvm in latino) già agli inizi del I millennio a.C.; oggi rimane la lingua ufficiale soltanto di uno stato nel mondo: la Città del Vaticano. È anche usata in molte liturgie cristiano-cattoliche.

Storia
Origini ed età arcaica

Lo stesso argomento in dettaglio: Latino arcaico.

Iscrizione in latino arcaico sul Lapis niger (letteralmente Pietra nera)
La prima forma del latino, detta latino arcaico, è attestata dal primo millennio fino al III secolo a.C.. Di questa fase rimangono tuttavia solo tracce in alcune citazioni degli autori e in iscrizioni, che, insieme alla comparazione con altre lingue affini, ne consentono una ricostruzione assai parziale. Secondo Sesto Pompeo Festo, un noto lessicografo e grammatico romano del II sec. d.C., il latino, nel senso di "lingua laziale" primigenia, era un idioma ai suoi tempi ormai quasi del tutto scomparso:[2]

(latino)
«Latine loqui a Latio dictum est; quae locutio adeo est versa, ut vix ulla eius pars maneat in notitia»
(italiano)
«Il parlar in latino deriva dal Lazio; la qual lingua è stata così abbandonata che a mala pena ne è rimasta conoscenza in qualche parte»
(Sesto Pompeo Festo, De verborum significatione, parte I, p. 84. Budapest, 1889.)

Restano solo frammenti dei testi letterari più antichi, quelli di Livio Andronico, Nevio ed Ennio, tutti risalenti al III secolo a.C. e databili circa cinque secoli dopo la mitologica fondazione di Roma (secondo Varrone avvenuta nel 753 a.C.). L'unica eccezione sono le commedie di Plauto, che costituiscono dunque la principale fonte per lo studio della lingua arcaica.

Dal II secolo a.C. la letteratura latina si sviluppò e, con l'opera di Marco Porcio Catone, nacque una prosa letteraria latina. La lingua era contraddistinta principalmente per una certa rudezza e mancanza di influssi dialettali. Pertanto l'uso del termine "latino arcaico" è esteso fino a considerare tale la lingua latina precedente al 75 a.C. circa.

Latino classico

Lo stesso argomento in dettaglio: Fonologia della lingua latina e Grammatica latina.
Fu nel I secolo a.C., con l'estensione della cittadinanza romana agli Italici e i cambiamenti sociali che ne derivarono, che a Roma sorse la preoccupazione per la purezza della lingua. Anche sotto la spinta della speculazione linguistica greca, si avviò un processo di regolarizzazione della lingua. In questi tempi fiorirono letterati come Cicerone, che fu oratore e filosofo, oltre che politico (fu console nel 63 a.C., l'anno della congiura di Catilina); o come Catullo e i poetae novi, che rivoluzionarono la lingua poetica. La scrittura non era ignota neppure a condottieri come Cesare, che fu ammirato per il suo stile terso. Di Cesare, infatti, ci restano due opere ancora studiate e apprezzate: La guerra gallica (Commentarii de bello Gallico) e La guerra civile (Commentarii de bello civili).

I tempi erano ormai maturi perché la letteratura latina sfidasse quella greca, che allora veniva considerata insuperabile. Nella generazione successiva, sotto il principato di Augusto, fiorirono i maggiori poeti di Roma; Orazio, che primeggiò nella satira e nella lirica, emulava i lirici come Pindaro e Alceo; Virgilio, che si distinse nel genere bucolico, nella poesia didascalica e nell'epica, rivaleggiava con Teocrito, Esiodo e addirittura Omero; e poi ancora Ovidio, maestro del metro elegiaco, e Tito Livio nella storiografia.

Il periodo classico della lingua latina è ben conosciuto: il latino a differenza degli idiomi continuatori è tendenzialmente, ma non strettamente, una lingua di tipo SOV (soggetto-oggetto-verbo), con cinque declinazioni e quattro coniugazioni verbali. La declinazione dei nomi ha sei casi, tre diretti (nominativo, accusativo, vocativo) e tre obliqui (genitivo, dativo, ablativo). Rispetto all'indoeuropeo ha perso il locativo (assorbito dall'ablativo[3]) ma ne rimane tuttavia qualche sparuto relitto cristallizzato. Da notare che, nonostante l'opinione diffusa a livello scolastico, il genitivo non ha nulla a che vedere con il locativo[4] e lo strumentale (anch'esso assorbito dall'ablativo). Anche il modo verbale ottativo si perse (fu assorbito dal congiuntivo) e così pure la diatesi media (sopravvissuta parzialmente in quei verbi detti deponenti) e il duale (di cui restano solo minime tracce). Inoltre, nel latino il concetto d'aspetto non aveva grande importanza: sia l'aoristo che il perfetto indoeuropei si fusero in un unico tempo, chiamato dai grammatici latini perfectum (letteralmente "compiuto", "concluso"). Invece venne conservato l'originario sistema di tre generi: maschile, femminile e neutro.