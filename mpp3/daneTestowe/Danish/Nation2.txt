Et eksempel på en subjektiv definition er den følgende: "En nation er en gruppe mennesker, der opfatter sig selv som forbundet af et sæt karakteristika, der - efter deres egen opfattelse - adskiller dem fra andre, og som søger at opnå eller opretholde deres egen stat", der stammer fra den danske lærebog til universitetsbrug "Kernebegreber i statskundskab".[12] Et andet eksempel er det ofte citerede Grundtvig-citat fra digtet Folkeligheden (kendt som højskolesangen "Folkeligt skal alt nu være"): Til et Folk de alle hører, Som sig regne selv dertil.[13]

Et tredje eksempel er den britiske historiker og samfundsforsker Benedict Andersons omtale af nationen som "et forestillet politisk fællesskab".[11] I ordet "forestillet" ligger, at der ikke er tale om objektive kriterier, i ordet "fællesskab" ligger, at nationen forsyner den enkelte med en identitet - en plads i verden som del af en større enhed, og ordet "politisk" adskiller den nationale fra andre identiteter. Den enkelte borger har typisk en række identiteter samtidig med den nationale, der også gør krav på loyalitet og er med til at give retning i tilværelsen, som eksempelvis indbygger i en særlig region, tilhænger af en bestemt religion eller en fodboldklub, men den nationale identitet er modsat de øvrige som regel bevidst politisk. Selvom man kan tale om en særlig fynsk identitet, kan man således ikke meningsfuldt udskille en fynsk nation. I det hypotetiske tilfælde, at der opstod en fynsk uafhængighedsbevægelse, der krævede selvbestemmelse, eget flag, skolevæsen og forsvar, kunne man derimod tale om en fynsk national identitet.[12]

En delvis overlappende skelnen mht. definitionen af ordet nation er statsborger- overfor kultur-definitionen - også kaldet henholdsvis den "franske" og den "tyske" nationsopfattelse.[6] Opdelingen stammer fra den tyske historiker Friedrich Meinecke, som var en af de første, der forsøgte sig med en akademisk begrebsafklaring af fænomenet "nation". I sin tysklandshistorie "Weltbürgertum und Nationalstaat. Studien zur Genesis des deutschen Nationalstaats" fra 1907 skelnede Meinecke mellem to nationstyper: "Kulturnationen" og "statsnationen". Kulturnationen var kendetegnet ved nogle almene kulturelle fællestræk, og statsnationen ved nogle fælles politiske grundværdier. Senere nationalismeforskning har i nogen udstrækning bygget på Meineckes opdeling, som til tider kaldes "den tyske" og "den franske" nationstype, eller "den mellemeuropæiske" og "den vesteuropæiske" type.

Den "borgerlige nation" eller "franske nationstype" kan spores tilbage til den franske revolution og ideerne fra det 18. århundredes franske filosoffer. Den "borgerlige nation" blev forstået som værende centreret om viljen til at "leve sammen", hvor fælles værdier omkring "frihed, lighed og broderskab" og liberale politiske grundholdninger skaber en nation, som er en bekræftelse af identiteten.[14] Denne opfattelse deltes af blandt andet den franske videnskabsmand Ernest Renan.[15] Statsborgernationalismen blev udover Frankrig den dominerende i USA og Sydamerika.[16] Som en konsekvens af denne opfattelse gav man i Frankrig indtil 1990'erne automatisk statsborgerskab til alle, der blev født på fransk territorium (det såkaldte jus soli-princip).[6]

Den tyske tradition blev i det 19. århundrede formuleret af filosoffer som Johann Gottfried von Herder og Johann Gottlieb Fichte. Den omfatter personer, der har fælles sprog, religion, kultur, historie og etnisk oprindelse, der adskiller dem fra folk fra andre nationer.[15] Det tyske nationsbegreb lægger dermed vægt på afstamning (det såkaldte jus sanguinem-princip).[6]